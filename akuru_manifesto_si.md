# අකුරු ප්‍රකාශනය

### සමාජයක් ලෝකයක් ගොඩනගන්නටත් වෙනස් කරන්නටත් අකුරෙන් අකුර එක් කර තැනූ වචනවලට හැකිය. ඒ ශක්තිය බෙදා හදා ගන්නටත්, භාවිතා කරන්නටත්, පරතෙරට යන්නටත්, ගැඹුරු අවබෝධයක් සහ නිරන්තර විමසුමක් අවැසි බව 'අකුරු' විශ්වාසයයි.
අකුරු යනු අක්ෂර-රූපකරණය හා අක්ෂර පිලිබඳ උනන්දු පිරිසකගේ සාමූහිකයකි.

අකුරු සතු අසීමිත ප්‍රභවය හඳුනාගන්නටත් එම ශක්තීන් වඩා සැලකිල්ලෙන්, අවබෝධයෙන් සහ බුද්ධිමත්ව භාවිත කිරිම වෙනුවෙන් අකුරු සාමූහිකය පෙනී සිටී. මනුෂ්‍ය සන්නිවේදනය කෙරෙහි කළහැකි බලපෑම් කෙරෙහි වූ කේවල හා සාමූහික වගකීම පිළිබඳව අකුරු සාමාජියකත්වය සංවේදී ය. ඒ සංවේදීත්වයෙන් පැන නගින අදහස් හා ශක්තීන් සුභවාදී අනාගතයක් වෙනුවෙන් යෙදවීම සඳහා වන අප සාමාජියකත්වයේ දැක්ම හා මතවාදයන්හි දිගුවක් ලෙස අකුරු සාමූහිකය ක්‍රියා කරයි.

නව ඩිජිටල් මංපෙත් වල පලදරන නැවුම් අක්ෂර අත්දැකීම් කරා අපේ භාෂාවන් ගෙනයන්නටත්, සිංහල, දෙමල ඇතුළු ලාංකිකයන්ට උරුම භාෂාවන්හි රූපකරණය සහ යෙදවීම් ගැන අකුරු සාමූහිකය විශේෂ අවධානයක් යොමුකරයි.

මේ අරමුණු සාක්ෂාත් කරගැනීම උදෙසා අක්ෂර සහ අක්ෂර-රූපකරණයට සබැඳි සංස්කෘතීන්, දැනුම් හා සම්පත් සහ අත්දැකීම් හා අදහස්, විවෘතව සහ නිදහසේ බෙදගතහැකි ඉඩකඩ නිර්මාණයට අකුරු සමූහය කැප වේ. අකුරැ සාමූහිකය ඉහත සමූහ අරමුණු කෙරහි බලපවත්වන් සම්මුතීන් සහ ප්‍රමිතීන් පවත්වාගැනීමට අධ්‍යාපන ආයතන, වෙළඳ ප්‍රජාව, ශිෂ්‍ය ප්‍රජාව සමග ඇතිවන සහයෝගීතාවක් වේ.

අක්ෂර-රූපකරණයේ නව්‍යකරණය සඳහා ඇති ශක්‍යතාවන් අති මහත් බවත්, එහි කාර්යභාර්යයත්, මනෝමය භාවිතාවන් හා සෞන්දර්යාත්මක ගුණය නව චින්තනයක් ඔස්සේ මෙහෙයවීමෙන් මානව ශිෂ්ටාචාරයට සාධනීය බලපෑමක් කළ හැකි බවත් අකුරු සාමූහිකයේ විශ්වාසයයි෴
